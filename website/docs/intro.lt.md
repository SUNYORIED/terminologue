# Trumpas įvadas į Terminologue

Šiame puslapyje pateikiama trumpa svarbiausių Terminologue funkcijų apžvalga. Norėdami pradėti naudotis Terminologue programa, pagrindiniame puslapyje susikurkite paskyrą. Kai paskyra bus sukurta, prie paskyros galėsite prisijungti naudodami savo el. pašto adresą ir slaptažodį. Prisijungę pagrindiniame puslapyje pamatysite skiltį *Jūsų terminų bazės*. Skiltis iš pradžių bus tuščia, bet joje yra nuoroda, skirta naujai terminų bazei kurti.

![Jūsų asmeninis pagrindinis Terminologue puslapis, kurį matysite prisijungę.](/docs/intro01.png)

Galite susikurti tiek terminų bazių, kiek tik norite. Vėliau visada galėsite jas ištrinti. Kuriant naują terminų bazę, Terminologue paklaus, kokio URL adreso terminų bazei norėtumėte. Kiekviena Terminologue sukurta terminų bazė turi savo URL adresą, pvz., www.terminologue.org/mytermbase. Jei nuspręsite savo terminų bazę padaryti viešai prieinamą, ji bus pasiekiama tuo URL adresu.

![Naujos terminų bazės kūrimas Terminologue platformoje.] (/docs/intro02.png)

Jei Terminologue programą naudojate pirmą kartą, rekomenduojame išskleidžiamajame sąraše pasirinkti šabloną, pavyzdžiui, *Paprasta dvikalbė terminų bazė*. Jūsų terminų bazėje bus iš anksto sukonfigūruoti tam tikri nustatymai (kuriuos galėsite bet kada pakeisti), taip pat joje bus keli įrašų pavyzdžiai (kuriuos galėsite ištrinti).

Sukūrę terminų bazę, galite eiti į jos pagrindinį puslapį, o iš ten į redagavimo sąsają. Čia galite kurti ir redaguoti terminų įrašus. Kairėje pusėje yra įrašų sąrašas. Jei norite, galite ištrinti pavyzdinius įrašus ir sukurti naujų įrašų. Įrašų skaičius jūsų terminų bazėse neribojamas. Norėdami atidaryti įrašą, spustelėkite jį ir jis bus rodomas dešinėje pusėje.

![Terminologue redagavimo sąsaja, kur matyti įrašų sąrašas kairėje ir vienas atidarytas įrašas dešinėje.](/docs/intro03.png)

Tai, ką matote čia, yra suformatuotas įrašo vaizdas. Štai kaip atrodys įrašas, jei nuspręsite savo terminų bazę padaryti viešai prieinamą. Norėdami redaguoti įrašą, spustelėkite viršuje esantį mygtuką *Redaguoti* . Terminologue atidarys įrašą, kurį galėsite redaguoti.

![Įrašas redagavimui.](/docs/intro04.png)

Vienas termino įrašas skirtas vienai sąvokai, o vieną sąvoką sudaro tokie elementai: terminai, apibrėžtys, sričių žymos ir pan. Viršuje esančios kortelės leidžia juos redaguoti: galite redaguoti įrašo terminus TRM kortelėje, jo apibrėžtis DEF kortelėje ir pan. Pavyzdžiui, jei norite į įrašą įtraukti naują terminą, spustelėkite pliuso ženklą TRM kortelėje ir įrašykite terminą. Pridėję terminą, galite prie jo pateikti daugiau informacijos, pavyzdžiui, kalbos dalies pažymą, komentarą arba vieną ar daugiau kaitybos formų. Baigę redaguoti įrašą, nepamirškite spustelėti viršuje esančio mygtuko *Išsaugoti* (arba naudokite sparčiųjų klavišų kombinaciją *Ctrl + Shift + S*).

Įrašo redagavimas iš esmės reiškia tai, kad tekstas įvedamas į langelius rankiniu būdų arba pasirenkant duomenis iš sąrašų. Daugelis pasirenkamų duomenų sąrašuose, pvz., kalbos dalių pažymos, sričių žymos ir pan., sudaro terminų bazės metaduomenis ir gali būti konfigūruojamos atskirai kiekvienai terminų bazei skiltyje *Administravimas*. Jei terminų bazę susikūrėte naudodami šabloną, joje jau turėsite iš anksto sukonfigūruotų metaduomenų.

![Administravimo skiltis, kurioje galite konfigūruoti įvairius savo terminų bazės sąrašus, pvz., kalbos dalių pažymas (rodoma čia).](/docs/intro05.png)

Kitas terminų bazės ypatybes galima konfigūruoti skiltyje *Konfigūracija*. Vienas iš svarbesnių nustatymų yra prieigos prie terminų bazės valdymas – galite nustatyti, kas, be jūsų, turės prieigą prie terminų bazės ir kas joje galės atlikti pakeitimus. Tai galite padaryti poskiltyje *Vartotojai*. Joje pamatysite savo el. pašto adresą. Tai reiškia, kad turite prieigą prie šios terminų bazės. Čia galite įtraukti kitus vartotojus ir sukonfigūruoti jų prieigos teises (pavyzdžiui, vieni vartotojai gali redaguoti įrašus, o kiti – ne, gali turėti teisę redaguoti įrašus, bet neturėti teisės jų ištrinti arba sukurti naujų, gali neturėti teisės redaguoti metaduomenų ir pan.). Bet kuris šiame sąraše esantis vartotojas turės prieigą prie jūsų terminų bazės, jei turės Terminologue paskyrą. Kitą kartą prisijungę jie pamatys terminų bazę pagrindinio Terminologue puslapio skiltyje *Jūsų terminų bazės*.

![Prieigos prie jūsų terminų bazės konfigūravimas.](/docs/intro06.png)

Terminologue yra ne tik terminų bazių redagavimo įrankis, bet ir įrankis, leidžiantis terminų bazes padaryti viešai prieinamas internete. Jei norite, kad terminų bazė būtų matoma viešai, poskiltyje *Publikavimas* skiltyje *Konfigūracija* pakeiskite nustatymą iš *Privati* į *Vieša*. Jūs bet kada galėsite pakeisti terminų bazę vėl į *Privačią*. Be to, galite nuspręsti, kuriuos įrašus padaryti matomus viešai, o kurių ne: bet kuris įrašas redagavimo sąsajoje gali būti pažymėtas kaip *Paslėptas*, t. y. jis nebus matomas viešai, net jei visa terminų bazė bus prieinama viešai.

![Terminų bazės yra viešai prieinama.](/docs/intro07.png)

Nuo to momento, kai padarysite savo terminų bazę viešai prieinamą, jos pagrindiniame puslapyje (pvz., www.terminologue.org/mytermbase) bus rodomas teksto laukelis, kuriame visi, atsidarę terminų bazę, galės ieškoti terminų. Viešoji prieiga prie jūsų terminų bazės optimizuota taip, kad ji būtų lengvai aptinkama paieškos sistemų, tokių kaip „Google“ ir „Bing“. Visi viešai matomi puslapiai turi prisitaikantį dizainą ir puikiai atvaizduojami visų dydžių ekranuose – nuo ​​didelių stacionarių kompiuterių iki mažų mobiliųjų įrenginių.

![Viešai prieinamos terminų bazės pagrindinis puslapis.](/docs/intro08.png)

Išsiaiškinę, kaip naudoti Terminologue terminų bazėms kurti, redaguoti ir galiausiai publikuoti, aptarsime kai kurias ypatingesnes Terminologue funkcijas.

## Paieška ir jos rezultatai

Kaip matyti, redagavimo ekranas yra padalytas į dvi dalis: kairėje pusėje yra įrašų sąrašas, o dešinėje – įrašo peržiūros ir redagavimo vieta. Įrašų sąrašo viršuje yra paieškos laukelis, kur galima atlikti terminų paiešką bazėje.

Išskleidžiamasis sąrašas po paieškos laukeliu leidžia pasirinkti paieškos režimą. Galimos parinktys yra *visas terminas*, *termino pradžia*, *termino pabaiga* ir keletas kitų. Šiais režimais atliekama paprasta simbolių atitikties paieška. Tačiau numatytoji parinktis išskleidžiamajame sąraše yra *išmanioji paieška*, kuria galima atlikti paiešką su gramatinėmis pažymomis. Įrašų, surastų su *išmaniąja paieška*, sąrašas yra išdėstytas taip, kad įrašai, kurie kuo tiksliau atitinka jūsų paieškos tekstą, būtų viršuje, o po jų eitų žodžių junginių įrašai, į kuriuos įeina jūsų ieškomas žodis. Ši atitikties paieška remiasi žodžių kaitymu. Terminologue turi prieigą prie didelės įvairių kalbų žodžių kaitybos formų duomenų bazės, todėl, pavyzdžiui, ieškant žodžio „vaikščioti“, bus rasti terminai, į kuriuos įeina žodžiai „vaikščiojo“, „vaikščioja“ ir pan. *Išmanioji paieška* atlieka dar vieną funkciją – taiso rašybą ir siūlo rašybos variantus teksto laukelio dešinėje pusėje.

![Išmanioji paieška.](/docs/intro09.png)

Paieška nėra vienintelis būdas naršyti terminų bazėje. Terminologue taip pat siūlo ypatybių filtravimą pagal kriterijus, kuriame galite filtruoti įrašų sąrašą pagal įvairius kriterijus, tokius kaip sritys, redagavimo būsena ir kt.

![Įrašų filtravimas pagal sritis naudojant Terminologue filtravimo funkciją.](/docs/intro10.png)

## Vidinės gramatinės pažymos

Nenuostabu, kad Terminologue platformoje prie terminų galite pridėti kalbos dalių pažymas ir kitas gramatines pažymas. Tačiau Terminologue turi ir ypatingą žymėjimo funkciją – ši programa leidžia pridėti gramatines pažymas prie atskirų žodžių daugiažodžiuose terminuose. Kai prie termino pridedate gramatinę pažymą, galite nurodyti, kuriai termino daliai ji taikoma. Kai terminas pateikiamas suformatuotame įraše, pažyma įterpiama į terminą nurodytoje vietoje. Vartotojas gali perkelti pelę virš pažymos, o Terminologue paryškins termino dalį, kuriai ji taikoma.

![Paryškinimas parodo vartotojui, kuriai daugiažodžio termino daliai pažyma taikoma.](/docs/intro12.png)

## Termino pateikimas keliuose įrašuose

Kita naujoviška ir neįprasta Terminologue funkcija yra termino pateikimas keliuose įrašuose. Jei tas pats terminas yra įtrauktas į kelis įrašus, tada šalia termino matoma piktograma. Spustelėjus šią piktogramą, galima matyti, į kuriuos kitus įrašus yra įtrauktas terminas. Svarbiausia piktogramos funkcija yra įspėti, kad, jei šiame įraše atliksite kokius nors termino pakeitimus, tie patys pakeitimai automatiškai persikels ir į kitus to termino įrašus.

![Šiame įraše yra du terminai, iš kurių vienas pateikiamas ir kitame įraše.](/docs/intro13.png)

Terminų pateikimas keliuose įrašuose yra skirtas redaktorių darbui taupyti ir nuoseklumui užtikrinti. Prie įrašo pridėjus naują terminą, Terminologue praneš, ar toks terminas jau yra kituose įrašuose ir, jei yra, suteiks galimybę susieti tą terminą, nesukuriant besidubliuojančio įrašo. Terminų pateikimas keliuose įrašuose yra naudingas, jei terminai jūsų terminų bazėje turi daug gramatinių pažymų ir kaitybos formų.

## Įrašo būsena

Kiekvienas termino įrašas turi būsenos žymą „Patikrintas“ arba „Nepatikrintas“. Vartotojui sukūrus naują įrašą, įrašo būsena iš pradžių yra „Nepatikrintas“, ir tik administratoriaus teises turintys vartotojai gali pakeisti jo būseną į „Patikrintas“. Be to, jei vartotojas paredaguoja įrašą, pavyzdžiui, pakeičia termino rašybą arba prideda apibrėžtį, būsena automatiškai pasikeičia į „Nepatikrintas“. Kiekvienoje terminų bazėje galima individualiai sukonfigūruoti, kokių tipų redakciniai pakeitimai suaktyvins šį būsenos pasikeitimą (skiltyje *Konfigūracija → Automatiniai pakeitimai*).

Administratoriaus teises turintys vartotojai gali naudoti Terminologue paieškos pagal kriterijus funkciją, kad gautų nepatikrintų įrašų sąrašą ir periodiškai juos peržiūrėtų. Šios funkcijos tikslas – padėti kontroliuoti kokybę didelėse terminų bazėse, kur bendradarbiauja didelės komandos.

## Vartotojų privilegijos

Kiekvienam vartotojui kiekvienoje terminų bazėje yra priskiriamas vienas iš penkių prieigos lygmenų, kuriais nustatoma, kokius veiksmus terminų bazėje vartotojui leidžiama atlikti. Prieigos lygmenis vartotojui galima priskirti skiltyje *Konfigūracija → Vartotojai*. Vartotojų prieigos lygmenys yra šie:

1. „Skaitytojas“: vartotojas turi tik skaitymo prieigą, gali peržiūrėti įrašus, bet negali redaguoti.
2. „Redaktorius“: vartotojas gali redaguoti esamus įrašus, bet negali kurti ar ištrinti įrašų.
3. „Kūrėjas“: turi tokias pat teises kaip ir „Redaktorius“, dar gali kurti ir ištrinti įrašus.
4. „Administratorius“: turi tokias pat teises kaip ir „Kūrėjas“, gali redaguoti metaduomenis (sričių sąrašus ir kt.), gali keisti įrašų būseną ir kurti ekstranetus (žr. toliau).
5. „Konfigūruotojas“: turi tokias pat teises kaip ir „Administratorius“, gali keisti terminų bazės konfigūraciją, įskaitant potencialiai rizikingas operacijas, pvz., terminų bazės ištrynimą.

## Istorijos žurnalas

Terminologue registruoja kiekvieno įrašo pakeitimą. Redagavimo sąsajoje galima matyti kiekvieno įrašo istoriją. Veiklų istorijos žurnalas rodo, kas ir kada išsaugojo kiekvieną versiją ir kokie buvo atlikti pakeitimai. Žurnale spustelėjus nuorodą *Atkurti*, kuri pasirodo perkėlus pelę ant tam tikros versijos laukelio, galima atkurti ankstesnes įrašo versijas, taip pat galima anuliuoti įrašo ištrynimą.

![Įrašo istorija rodoma Terminologue platformoje kaip laiko juosta.](/docs/intro14.png)

## Pastabos ir komentarai

Terminologue įrašuose gali būti rašomos *pastabos*. *Pastabų tipai*, kuriuos galima konfigūruoti terminų bazės skiltyje *Administravimas*, gali turėti vieną iš trijų prieigos lygmenų:

1. Privati pastaba, nerodoma ekstranete.
2. Privati pastaba, rodoma ekstranete.
3. Vieša pastaba.

Terminologue įrašai taip pat gali būti komentuojami iš anksto paruoštais komentarais. Jie skirti vidiniams tikslams ir niekada nebus matomi viešai. Skirtumas tarp *iš anksto paruoštų komentarų* ir *komentarų* yra tas, kad *iš anksto paruoštus komentarus* vartotojas gali matyti išskleidžiamajame sąraše (juos galima konfigūruoti terminų bazės skiltyje *Administravimas*), o *komentarai* gali būti bet koks tekstas. *Komentarai* ir *iš anksto paruošti komentarai* gali būti suporuojami, tuomet *iš anksto paruošti komentarai* parodo *komentarų* tipą (nurodo, kokio tipo tai komentaras).

![Įrašas su keliomis pastabomis.](/docs/intro11.png)

## Ekstranetai

Ekstranetas yra speciali Terminologue svetainės skiltis, kurioje dalis įrašų prieinami uždarai išorinių vartotojų grupei, kad jie galėtų pakomentuoti įrašus. Terminų bazės vartotojai, turintys administratoriaus teises, gali kurti naujus ekstranetus, nuspręsti, kurie įrašai patenka į kurį ekstranetą, ir nuspręsti, kurie vartotojai turi prieigą prie tam tikro ekstraneto. Ekstraneto vartotojai yra visiškai atskirti nuo kitų terminų bazės vartotojų: jie turi turėti paskyrą Terminologue, bet neturės prieigos (jiems nereikalinga prieiga) prie pačios terminų bazės. Ekstraneto vartotojų palikti komentarai matomi redagavimo sąsajoje (kaip *pastabos*) ir jų tikslas yra informuoti terminų bazės redaktorių.

![Ekstranetas Terminologue platformoje.](/docs/intro15.png) 

## Išvados

Štai ir įvado pabaiga. Terminologue yra daugybė kitų funkcijų, kurių čia neaptarėme. Jūs tikrai jas atrasite naudodami Terminologue. Tačiau svarbiausia, kurkite puikias terminų bazes!
